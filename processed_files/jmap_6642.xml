Invloed van sekere grondeienskappe op aktiwiteit van atrasienDie aktiwiteit van atrasien is in biotoetse onder gekontroleerde toestande ondersoek in 43 gronde vanaf 29 lokaliteite geleë in die somerreënvalstreek van Suid-Afrika. Sojabone en hawer is in afsonderlike proewe as toetsgewas gebruik. Geselekteerde grondeienskappe is met atrasienaktiwiteit gekorreleer. In beide proewe het % C, fosforvaslegging en klei-inhoud atrasienaktiwiteit goed voorspel, terwyl katioonuitruilvermoë en pH deurgaans swakker voorspellers was. In meervoudige regressie-analises is die grootste R 2-waarde verkry met 'n kombinasie van % C, P-vaslegging en klei-inhoud. Inagneming van % C, P- vaslegging en klei-inhoud by die gebruiksvoorskrifte vir atrasien behoort die risiko verbonde aan die gebruik daarvan op sekere gronde aansienlik te verminder en/of die effektiwiteit van onkruidbeheer te verhoog.