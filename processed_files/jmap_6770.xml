Die invloed van fosfor, nitraat en ammonium op die opname en vervoer van stikstof en fosfor en op die groei van koringIn 'n waterkultuureksperiment met koring is die invloed van verskillende P-toedienings (0,02 tot 5,0 me H2PO4 dm−3) en van verskillende NH4:NO3-verhoudings (0:15 tot 12:3) met 'n Hoagland-voedingsoplossing (no. 2) as kontrole bestudeer. Normale groei is reeds by 'n laer P-voorsiening (0,2 me dm−3) as die kontrole (1,0 me dm−3) verkry. Die hoogste P-voor-sieningsvlakke het opbrengs verlaag by die laagste NH4: NO3-verhoudings. Beter opbrengs is verkry met intermediäre NH4:NO3-verhoudings, waarvoor hoër P-voorsiening noodsaaklik was. By hoë P-voorsiening het chlorose-simptome tussen die blaarnerwe voorgekom wat vererger het met hoër NH4:NO3-verhoudings. Plantontledings dui daarop dat behalwe by die hoogste NH4: NO3-verhouding, die chlorose-simptome toegeneem het met hoër P-status in die bogroei. Die teenoorge- stelde tendens het ten opsigte van die P-status in wortels voorgekom. By hoë P-voorsiening is dit moontlik dat NO3 die vervoer van P vanuit die wortels na die bogroei verminder en gevolglik die simptome wat met hoë P-status in die bogroei geassosieer word, verminder. Die N-status van die bogroei het verhoog van die laagste na die hoër P-voorsiening. Hierdie verhoging was meer wanneer slegs NO3 voorsien is, as wanneer NH4 en NO3 voorsien is. Hieruit is afgelei dat P-voorsiening minder kritiek is vir N-opname as beide NH4 en NO3 voorsien word. S.-Afr. Tydskr. Plant Grond 1985, 2: 141 −145